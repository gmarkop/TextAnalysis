Τρέξιμο: Τι πρέπει να γνωρίζουμε όταν τρέχουμε στο κρύο
Το τρέξιμο και το κρύο δεν είναι ο καλύτερος συνδυασμός. Ωστόσο, όπως λένε οι ειδικοί «δεν υπάρχει κακός καιρός, παρά μόνο κακός εξοπλισμός». Να τι πρέπει να ξέρουμε. Το τρέξιμο είναι, ως γνωστόν, μια εξαιρετική άσκηση για τη βελτίωση της καρδιαγγειακής υγείας και την καύση θερμίδων, αλλά χωρίς την κατάλληλη προετοιμασία, μπορεί να είναι επικίνδυνο σε κρύο καιρό και να οδηγήσει σε κράμπες ή τραυματισμούς.

Ο κρύος καιρός προκαλεί συστολή των αιμοφόρων αγγείων, μειώνοντας την παροχή οξυγόνου και θρεπτικών συστατικών στο σώμα. Επίσης, μπορεί να είναι πιο δύσκολο να αναπνεύσετε, καθώς ο κρύος και ξηρός αέρας ενδέχεται να ερεθίσει τους αεραγωγούς και να προκαλέσει φλεγμονή.

Παρόλα αυτά, οι ειδικοί υποστηρίζουν ότι δεν υπάρχει κακός καιρός, μόνο κακός εξοπλισμός… Όταν το σώμα εκτίθεται σε ένα ακραίο περιβάλλον, θα δουλέψει σκληρότερα για να διατηρήσει την ισορροπία, δηλαδή τη θερμοκρασία του, επομένως πριν βγείτε έξω, κάντε ένα ζέσταμα 5-10 λεπτών μέσα στο σπίτι, όπως ένα γρήγορο τζόγκινγκ γύρω στο σαλόνι ή μια συνεδρία γιόγκα. Αυτό θα ανεβάσει τη θερμοκρασία του σώματος και θα ενισχύσει την κυκλοφορία, βοηθώντας να προετοιμαστούν οι μύες για το κρύο και να αποφευχθούν οι τραυματισμοί.

Επιπλέον συμβουλές για το τρέξιμο στο κρύο
Στο πολύ κρύο, συνιστάται οι δρομείς να φορούν τουλάχιστον τρία στρώματα ρούχων.

Το πρώτο στρώμα θα πρέπει να είναι μια βάση που να απορροφά την υγρασία που εξατμίζεται από το δέρμα και να διατηρεί τη θερμοκρασία του σώματος. Tο δεύτερο στρώμα πρέπει να συγκρατεί και να διατηρεί τη θερμότητα. Tο τρίτο στρώμα πρέπει να παρέχει προστασία από τον άνεμο, τη βροχή ή το χιόνι.

Φροντίστε να καλύπτετε επίσης τα αυτιά σας για να μην κρυώνουν υπερβολικά και τα χέρια με γάντια για να αποφύγετε το σκάσιμο και την ξηρότητα του δέρματος.

Αποφύγετε επίσης το τρέξιμο σε παγωμένες επιφάνειες. 

Επιπρόσθετα:

Μην ξεχνάτε το νερό σας: Το σώμα σας εξακολουθεί να χάνει υγρά, τα οποία πρέπει να αναπληρώσετε, ακόμα και όταν έξω κάνει κρύο. Η επαρκής ενυδάτωση μειώνει, επίσης, τον κίνδυνο υποθερμίας και αναπνευστικών δυσκολιών.
Αποφύγετε τα συχνά διαλείμματα: Όσο διατηρείτε σταθερή ένταση στην προπόνησή σας, χωρίς πολλές διακυμάνσεις, τόσο λιγότερες είναι οι πιθανότητες να αισθανθείτε το κρύο να διαπερνά το δέρμα σας. Καλύτερα, λοιπόν, αργά και σταθερά, παρά γρήγορα και (όχι και τόσο) ζεστά…
Τι θα κερδίσετε συνεχίζοντας την προπόνηση το χειμώνα
Το τρέξιμο θα τονώσει τη διάθεσή σας, κάτι που όλοι μας χρειαζόμαστε τους πιο σκοτεινούς και παγωμένους μήνες του έτους για να προστατευθούμε από την Εποχική Συναισθηματική Διαταραχή. Η διαταραχή αυτή χαρακτηρίζεται από συμπτώματα άγχους, αυξημένης ευερεθιστότητας, κόπωσης και αύξησης του σωματικού βάρους. Τα μειωμένα επίπεδα του ηλιακού φωτός το χειμώνα μπορούν να επηρεάσουν τη σεροτονίνη, το νευροδιαβιβαστή που επηρεάζει τη διάθεση και έχει συνδεθεί με την κατάθλιψη.

Το τρέξιμο μπορεί να πυροδοτήσει την απελευθέρωση ενδορφινών, που χαρακτηρίζονται και ως «ορμόνες της ευτυχίας» ή ως «φυσικά παυσίπονα του οργανισμού» και μπορούν ακόμα και να εξουδετερώσουν το άγχος.

Επιπλέον, το τρέξιμο σε κρύο καιρό μπορεί να κάνει το σώμα σας να δουλεύει, όπως είπαμε, σκληρότερα για να διατηρήσει τη θερμοκρασία του. Αυτό σημαίνει ότι ο μεταβολισμός επιταχύνεται και καίμε περισσότερες θερμίδες.